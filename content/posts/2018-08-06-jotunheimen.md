{
    "title": "Jotunheimen med Eirik",
    "date": "2018-08-06"
}

Jeg og Eirik hadde planlagt en fjelltur ganske lenge, og låste ned helga litt før starten 
på årets ferie. Målet for turen var litt mindre klart - jeg hadde lagd en liste med 
potensielle turer, og vi ble enige om å se at været når vi faktisk skulle dra. Været slo 
til til de grader, så det ble førstevalget - Jotunheimen, med en travers over Kalvehøgde 
og Leirungskampen som hovedplan. 

# Fredag
Eirik plukka meg opp litt etter lunsj på fredag 20. juli, og vi lessa opp en full bil og satte 
kursen langs østsida av Randsfjorden mot Valdresflye. Etter en stopp på Beitostølen for 
pizza og innkjøp av mat og kart parkerte vi på Båtskardet for en kjapp kveldstur til 
[Bitihorn](https://peakbook.org/peakbook-element/465/Bitihorn.html) (1607 moh). 

I motsetning til når jeg gikk her med Trine for to år siden tok vi andre snarvei - 
raskere,  men litt klyving. Det skulle blir mer av det i løpet av helga.

{{< figure src="/img/2018-08-06_001.jpg" title="Eirik på toppen av Bitihorn" >}}
{{< figure src="/img/2018-08-06_002.jpg" title="Utsikt mot Beitostølen fra Bitihorn" >}}
{{< figure src="/img/2018-08-06_003.jpg" title="Hvis det er en turbok der, må man jo skrive seg inn!" >}}

På toppen vurderte vi litt om vi skulle dra ned på nordsida, for å kunne løpe mer av 
nedfarten, men endte opp med å ta samme vei ned igjen til bilen.

Vi kjørte opp til parkeringa der Valdresflya vandrerhjem sto før, og slo opp teltet like 
ved bilen. Strålende utsikt mot Kalvehøgde, og planene for morgendagen. 

[Strava-aktivitet](https://www.strava.com/activities/1715630905)

{{< figure src="/img/2018-08-06_004.jpg" title="Utsikt mot Bitihorn fra teltplassen" >}}
{{< figure src="/img/2018-08-06_005.jpg" title="Kalvehøgde ligger klar for morgendagens tur (mens bilen skulle få lov til å hvile seg)" >}}

# Lørdag 
Lørdag morra våkna vi 0615 etter en grei natt søvn - jeg hadde hatt en stein under ryggen 
som jeg hadde snudd og vendt på meg for å få på best mulig sted, og finni ut at det 
oppblåsbare liggeunderlaget mitt var punktert. Vi pakka lette dagstursekker, tok ned 
teltet, og inntok frokosten (kald havregrøt, pga forbud mot all bruk av ild) på 
parkeringsplassen.

Vi var i gang 0745. Eirik leda an i lett jogg over kloppene rundt Fisketjerni, med meg 
litt bak. Oppover gikk det i rask gange, og ganske effektivt, så vi nådde toppen av 
[Rasletinden](https://peakbook.org/peakbook-element/325/Rasletinden.html) (2105 mot) 
etter halvannen time fra parkeringa. Her tok vi en kort stopp før 
vi fortsatte vestover ryggen mot 2088-toppen øst for Mugna. Her var vi etter 2 timer, og 
tok en lengre rast med brødskiver. Veien var grei selv om det var steinete og lite lav og 
andre vekster. Her på østre delen av Kalvehøgde var også steinene mer runde, og stort 
sett greie å løpe på så lenge det ikke gikk for bratt opp- eller nedover.

Etter en matpause fortsatte vi opp mot 
[Mugna](https://peakbook.org/peakbook-element/210/Mugna.html) (2159 moh), som ga oss 
dagens første skikkelige utsikt over hvor vi skulle, med fritt innsyn langs hele 
Kalvehøgde fram til Leirungskampen, og også Leirungsdalen. Denne utsikten var 
eksepsjonell, og virkelig verdt turen i seg selv.

{{< figure src="/img/2018-08-06_006.jpg" title="Utsikt fra Mugna innover i Kalvehøgde-massivet. Fra venstre ser vi Nørdre Kalvehølotinden (bak hovedmassivet), Austre Kalvehøgde, Torfinnstindane i bakgrunnen, Vestre Kalvehøgde, og endelig Leirungskampen (foran fjellene i bakgrunnen). Vannene er de to Leirungstjønni i Leirungsdalen." >}}
{{< figure src="/img/2018-08-06_007.jpg" title="Eirik koser seg på tur" >}}

Herfra og over til 
[Austre](https://peakbook.org/peakbook-element/209/Austre+Kalvehøgde.html) (2178 moh) og 
[Midtre Kalvehøgde](https://peakbook.org/peakbook-element/212/Midtre+Kalvehøgde.html) 
fulgte vi eggen. Bakken var fortsatt grei, men vi holdt oss 5-10 meter unna 
stupet, for å slippe å tenke på det kontinuerlig. Tidvis gikk det slukter ned nordover, 
men ikke noe som skapte problemer for fremkommeligheten. 

{{< figure src="/img/2018-08-06_008.jpg" title="En av de altfor bratte sluktene ned mot Leirungsbreene." >}}

Fra Midtre Kalvehøgde satte vi sørover mot 
[Nørdre Kalvehølotinden](https://peakbook.org/peakbook-element/418/Nørdre+Kalvehølotinden.html) 
(2019 moh, Norges sydligste 
2000m-topp, og av en eller annen grunn syd for Søre Kalvehølotinden). Vi la fra oss 
sekkene på sadelen før vi begynte klatringa mot toppen, og jogga opp og ned. Det var 
overraskende deilig å få en periode uten sekk, og tilsvarende nedtur å få sekken på igjen 
- opp mot 
[Vestre Kalvehøgde](https://peakbook.org/peakbook-element/163/Vestre+Kalvehøgde.html) 
(2208 moh, dagens høyeste punkt) gikk det ikke fort. Vi nådde 
toppen 4 timer etter start fra Valdresflye,  og tok dagens lunsj her oppe, med en baktanke 
om å ha bra med energi før dagens utfordring med traversen over til Leirungskampen. 

{{< figure src="/img/2018-08-06_009.jpg" title="En av lunsjene jeg har hatt med best utsikt." >}}
{{< figure src="/img/2018-08-06_010.jpg" title="Uten mat og drikke duger helten ikke." >}}
{{< figure src="/img/2018-08-06_011.jpg" title="Eggen videre mot Leirungskampen." >}}

Veien over til Leirungskampen var luftig og litt teknisk, men ikke noe som føltes 
skummelt. Eggen var aldri virkelig smal, og den første hammeren ned fra Kalvehøgde var 
grei å omgå til venstre, selv om vi sleit litt med å finne den beste veien ned til 
omgåelsen - det var enkelte varder som ga god hjelp både her og senere i traversen, men 
det var fortsatt mange egne vurderinger å ta. Vi la fra oss sekker for å ta turen oppom 
[Leirungskalven](https://peakbook.org/peakbook-element/165/Leirungskalven.html), og holdt 
ellers et greit tempo. Eneste stedet vi var virkelig i tvil om 
hva som var rett vei var når vi var like under Leirungskampen. Etter å ha klatret ned i 
skaret rett under toppen så det ut som det var en grei vei med litt klyving rett mot 
toppen og ut mot venstre på et gressparti bak en stein. Jeg veit ikke om den veien ville 
ha ført fram, for vi prøvde en lavere rute ut til venstre først, som gjorde at vi klatra 
opp ei steinete renne til skaret mellom Leirungskampen og den nærmeste fortoppen. Det var 
i alle fall en grei løsning. Totalt brukte vi ca en time på den tekniske delen av 
traversen, og var enige om at det var veldig godt det vart tørt underlag og grei sikt.

{{< figure src="/img/2018-08-06_012.jpg" title="Traversen sett fra Leirungskampen." >}}
{{< figure src="/img/2018-08-06_013.jpg" title="Utsikt utover Leirungsdalen fra Leirungskampen, med Kalvdehøgde og Mugna til høyre." >}}

Etter å ha vært oppom 
[Leirungskampen](https://peakbook.org/peakbook-element/345/Leirungskampen.html) (2079 moh) 
og passert de to fortoppene var jeg mentalt innstilt 
på å bare kunne droppe ned i Leirungsdalen, men den gang ei. Nedstigningen til det vestre 
av Leirungtjønnin var full av løse store steiner, og krevde fullt fokus hele veien ned - 
jeg klarte å få en stein til å skli og lande litt nærmere foten min enn jeg skulle ønske. 
Allikevel gikk nedstigningen greit på en snau time, og vi kunne fylle opp vannflaskene 
igjen for første gang siden vi starta for drøyt 6 timer siden.

{{< figure src="/img/2018-08-06_014.jpg" title="Endelig mulig å fylle vann i det øvre av Leirungstjønni." >}}

Herfra fulgte vi - eller prøvde å følge - den utmerka stien nedover Leirungsdalen. Jeg 
begynte å bli god og sliten, og Eirik hadde nok et betydelig bedre løpstempo nedover her. 
Heldigvis har han tålmodighet med en gammel og sliten storebror. 

{{< figure src="/img/2018-08-06_015.jpg" title="Hele Kalvehøgde-massivet strekker seg utover bak det nedre av Leirungstjønni." >}}

Etter et par litt 
utfordrende elvekrysninger, spesielt den siste, tok vi dagens siste skikkelige stigning 
opp til sadelen nedenfor Raudhamran. Vi fulgte et fint tråkk opp fra Leirungsåe, og tok 
stigningen ganske raskt. Fra sadelen prøvde vi å skråne best mulig over til veien på 
Valdresflye uten å gi altfor mye høyde, og kom ut på veien omtrent der den vender til å 
gå rett nord-syd. Så var det bare å løpe den siste drøye kilometeren tilbake til bilen 
på asfaltveien, mens vi hoppa ut i grøfta når vi møtte bobiler og tungtransport.

Vi var tilbake ved bilen såvidt over 9 timer etter start, og slo ganske fort ut hvert vårt 
liggeunderlag og senga om med litt godt å spise og drikke, bare for å komme oss litt etter 
turen. Ingen av oss var helt ødelagte, men kjente turen i beina. 

{{< figure src="/img/2018-08-06_016.jpg" title="Velfortjent hvile etter en lang dag på tur." >}}

Kvelden ble ganske rolig - vi slo opp teltet igjen og krøp inn i det for å komme oss unna 
en lett vind som blåste opp, og holdt oss stort sett innendørs, med unntak av at jeg 
traska en liten tur opp på Fisketjernnuten i kvelninga (feilbruk av ordet "nut" etter min 
mening). I løpet av kvelden skya det også over, og vi fikk et par regndråper på teltet.

[Strava-aktivitet](https://www.strava.com/activities/1717933357)

{{< figure src="/img/2018-08-06_017.jpg" title="Fin teltplass rett ved gamle Valdresflya Vandrerhjem." >}}
{{< figure src="/img/2018-08-06_018.jpg" title="Det skya til, men blei nesten bare mer spennende av det." >}}


# Søndag 
Søndagsmorraen var været igjen bra, men. Ikke like bra som på lørdagen - det lå et par 
skyer rundt Rasletinden, og hvis vi hadde skulle opp der i dag hadde vi mått vært mer 
oppmerksomme på været og mulighetene for at det skulle slå om. Det skulle vi derimot ikke 
- etter å ha forkaste en litt overambisiøs plan om å gå Besshøe i dag, hadde vi i løpet 
av lørdagskvelden nedgradert ambisjonene til å gå over og rundt 
[Knutshøe](https://peakbook.org/peakbook-element/511/Knutshøe.html) (1517moh) - en 13km 
runde. Etter å ha pakka sammen tinga våre kjørte vi til parkeringa på Vargebakken, og tok 
en av få ledige plasser inne på selve parkeringsplassen. 

Siden vi hverken skulle høyt eller langt, gikk vi for lettere oppakning - egentlig bare 
litt å drikke og ei vindjakke (og så tok jeg med kameraet mitt).

Ut fra Vargebakken var nok jeg sprekest på flata og inn mot starten på stigninga til 
Knutshøe, men optimismen her skulle jeg få igjen når bare Eirik varma ordentelig opp og 
lett fløy fra meg oppover.

Knutshøe har tre topper, hvorav den siste er den største, to klyvepartier, og to litt 
luftige partier. På klyvinga er heldigvis det første partiet værst, så det er veldig 
enkelt å finne ut om det er for teknisk å gå turen. Når det gjelder det luftige er 
kanskje det andre partiet værst, men egentlig ikke verre enn å gå opp til Bitihorn fra 
Båtskardet, så jeg tenker det skulle være overkommelig for de fleste. Vi hadde ikke 
problemer, hverken med klyving eller luft.

{{< figure src="/img/2018-08-06_019.jpg" title="Eirik tok teten opp mot hovedtoppen på Knutshøe." >}}

Før turen hadde vi sjekka Strava-rekorden opp til toppen, på ca 35 minutter. Vi pusha 
litt, og Eirik løp i forveien et stykke for å se hva som var mulig, men vi kom til at det 
nok var en topp for mye for oss denne dagen. Kanskje greit at det ikke bare er å troppe 
opp med 9 timers tur i beina og plukke segmenter? Så derfra tok vi det mer kontrollert 
til toppen, hvor vi ble belønna med herlig utsikt mot Gjende, Besseggen og Besshøe, samt 
til nedre del av Leirungsdalen. 

{{< figure src="/img/2018-08-06_020.jpg" title="Pause på toppen." >}}
{{< figure src="/img/2018-08-06_021.jpg" title="Utsikt fra hovedtoppen, med vesttoppen i forgrunnen, og så Gjende, Besseggen og Besshøe bakover." >}}

Turen ned igjen var fin, med lettløpt sti og ikke altfor teknisk - grei som alternativ 
om enn litt lang rute til toppen hvis noen vil unngå klyving for enhver pris. 

{{< figure src="/img/2018-08-06_022.jpg" title="Utsikten tilbake oppover Leirungsdalen." >}}
{{< figure src="/img/2018-08-06_023.jpg" title="Båten på vei over Gjende fra Memurubu til Gjendesheim." >}}

Tilbake opp Leirungsdalen holdt vi et passe tempo uten å stresse altfor mye, og var 
tilbake ved bilen to timer etter vi starta. 

Vi satte oss i bilen etter litt rask skifting, og satte kursen hjemover. Den opprinnelige 
planen om å kjøpe pizza på Beito og ta med i bilen røyk - ingen av pizzastedene åpna før 
tolv på en søndag, så vi kjørte til Fagernes hvor det ble carbonara på to svette og sultne 
karer på [Munkekroen](http://www.munkekroen.com).

[Strava-aktivitet](https://www.strava.com/activities/1719279178)